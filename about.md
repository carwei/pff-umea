People For Future Umeå (tidigare "Fridays For Future Umeå") började manifestera för klimatet utanför Stadshuset i Umeå under 2018. Detta var ett svar på Greta Thunbergs initiativ att sätta sig utanför Sveriges riksdag. Sedan dess har vi hållit igång varje fredag kring lunchtid, i ur och skur. Idag håller vi oftast till på Rådhustorget. Utöver våra manifestationer varje vecka, så arrangerar vi lokala motsvarigheter till de större globala manifestationerna som sker några gånger per år . Vi genomför också aktiviteter för folkbildning, opinionsbildning kring klimatomställning och klimaträttvisa, samt andra sätt att uppmärksamma klimatkrisen.

Vi bevakar den lokala politiken, inkl. klimatmål och åtgärdsprogram. Genom åren har vi genomfört en rad kreativa idéer. Under 2019 samlade vi t.ex. in pengar för att finansiera Umeå kommuns första koldioxidbudget, när kommunen själv inte ville bekosta den. Under 2022 bjöd vi politiker i Umeås kommunfullmäktige på "kaffe utan kaffe" för att matcha ett "åtgärdsprogram utan åtgärder". Listan kan göras lång (och kommer att fyllas på).
